Basketballer Post maakt indruk voor Warriors: 20 punten in één NBA-duel
Deel dit artikel
Een recordavond voor basketballer Quinten Post in de NBA: de Nederlander maakte afgelopen nacht 20 punten voor Golden State Warriors in het gewonnen thuisduel met Chicago Bulls (131-106). De 2.13 meter lange Post pakte ook nog 5 rebounds en gaf 3 assists.

Reuters
Quinten Post viert een rake driepunter
Het zijn zeldzaam hoge scores voor een Nederlander in de hoogste Amerikaanse basketbalcompetitie. De laatste Nederlander die meer dan 20 punten scoorde in de NBA was Dan Gadzuric. In 2007 maakte hij 21 punten voor Milwaukee Bucks. Francisco Elson maakte in 2006 ook 21 punten voor Denver Nuggets.

De beste Nederlander ooit in de NBA, Rik Smits, scoorde regelmatig meer dan 20 punten. Smits is nog altijd de Nederlandse basketballer met meeste punten in één NBA-wedstrijd. In 1995 maakte hij 44 punten voor Indiana Pacers.

"Ik zat twee dagen geleden nog aan de telefoon met Rik Smits", zei Post na afloop op het veld tegen de Amerikaanse zender NBC. "Hij gaf mij wat bemoedigende woorden. Hij is de goat van Nederland. Maar als kind keek ik altijd op naar Dirk Nowitzki."

Vijf driepunters
Opmerkelijk aan de prestatie van Post, een speler die vanwege zijn lengte vaak dicht bij de basket wordt opgesteld, is dat hij de meeste punten maakte van achter de driepuntslijn. Vijf van zijn tien pogingen gingen raak.

"Ik ben heel blij. Ik schiet al vanaf jonge leeftijd driepunters", vertelde Post. Kort erna sprong Warriors-sterspeler Draymond Green in beeld om de topwedstrijd van Post mee te vieren.

Warriors on NBCS

@NBCSWarriors

Draymond had to hype up Quinten's Post-game interview 😅 https://t.co/xx0L5JPFaT

Twitter image
6:26

24 januari 2025

Posts voorbeeld Nowitzki kon goed driepunters schieten, maar het is nog meer de kwaliteit van Posts teamgenoot Stephen Curry. De topschutter maakte tegen de Bulls 21 punten.

Nachtrit met Curry
De samenwerking tussen Post en Curry verliep uitstekend, elkaar afwisselend met het schieten van afstand. "Tegen de Kings laatst speelde ik voor het eerst met Curry. Vandaag was de tweede keer. Het werkte behoorlijk goed."

"Het is een geweldige teamgenoot, zeker ook naast het veld", zei Post op een persconferentie na afloop. "Hij reed mij ooit eens midden in de nacht naar huis toen we thuiskwamen van een lange reis, om een uur of drie. Hij maakte een omweg van zo'n twintig minuten. Het laat zien hoe goed persoon hij is."

Reuters
Quinten Post viert een rake driepunter met teamgenoot Stephen Curry
De 24-jarige Post is in vorm dit NBA-seizoen, afgelopen dinsdag scoorde de Amsterdammer ook al 9 punten in de wedstrijd tegen Boston Celtics.

Nederlanders in NBA
Vier Nederlanders staan dit seizoen onder contract bij een NBA-organisatie. Behalve Post zijn dat Jesse Edwards (Minnesota Timberwolves), Tristan Enaruna (Boston Celtics) en Malevy Leons (Oklahoma City Thunder).

Leons en Post waren na Hank Beenders, Swen Nater, Smits, Geert Hammink, Elson en Gadzuric de zevende en achtste Nederlanders die hun debuut in de NBA hebben gemaakt.